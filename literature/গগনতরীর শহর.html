<!DOCTYPE html>
<html>
  <head>
    <title>qitzuphyn writeups</title>
    <link rel="icon" type = "image/png" href="../src/quasar.svg" />
    <link rel="stylesheet" type="text/css" href="../css/Literature_Design.css"/>
    <link rel="stylesheet" type="text/css" href="../css/Semantic-UI-CSS-master/semantic.css"/>
  </head>
  <body>
    <div class="wide">
      <div class="contents">
        <div class="head ui grid">
          <div class="avatar two wide column">
            <img class="image_main" src="../src/Mimage.png" alt="random pixel face image" width="90" height="90"/>
          </div>
          <p class="lw four wide column"><b>qitzuphyn</b></p>
          <div class="yeh right floated three wide column">
            <a href="../index.html"><button class="ui inverted button">Home</button></a>
          </div>
        </div>
        <div class="m-content">
          <H1>গগণতরীর শহর (Skyscraper Ayuntamiento)</H1>
          <span>published: Feb 18, 2021</span>
          <div>
            <p style="font-family: Nikosh">
              শুরু করি কাপড় দিয়েই। না আমি কে কোন বেশভূষায় চলে তা নিয়ে বলছি না।
              এই শহরের আর্থ-সামাজিক পরিচিতি গড়ে ওঠে কাপড়ের আশেপাশে। ছাদে,
              জানালায়, বারান্দায় কাপড়ের উপস্থিতি যেনো এক ধরণের সিগন্যাল। “যাহ!!
              ওড়নার কাপড়টা হওয়ায় উড়েই গেলো।” এই কাপড়ের ফাঁক ফোকড় দিয়েই
              সংসার আর আধছাড়া চুলের বেণী দেখা যায়। গ্যাপটুকু জানি কেমন, যেনো শর্টপিচ
              খেলতে গিয়ে বল উপরে তুললেই তা গিলে নিবে। আর রং সে তো সব কাপড়ের
              গায়েই। শহরের অর্ধেক রঙ কাপড়ে আর বাকিটুকু হয় কাগজে নয়তো সে রঙ
              দেখার জন্য যে আলো আছে তাতে। বাকিগুলো বড়োই নগন্য হিসাবে না
              আনলেও কিছু আসবে যাবে না। আশ্চর্য ব্যাপার হলো, রঙটা কি শহরের? না
              তা নয়, শুধু এসে জমা হয়। তবে অল্প কিছু রঙ রাতের স্বপ্নের ফোকড় দিয়ে
              বেরিয়ে পড়ে ভুলে। <br /><br />

              আকাশ? আহারে রাতের আকাশ, তা আবার দেখার জন্য একটা ঘন ঝাঁপসা কলয়েডের
              মধ্য দিয়ে তাকাতে হয়। তাতে আবার রঙও ধরে। মাগরিব ভেজা জোয়ান আকাশ অন্ধ নীল।
              অভ্রবাতির কালচে পিঙ্গল আকাশ মঙ্গলের মতো। সূর্য তলিয়ে যাবার কালে পিচফলের মতো
              কমলা, নিম্বোস্ট্র্যাটাস মেঘের ছায়াকালে প্রগাঢ় ধূসর। আর মধ্যরাতের বিদায়ে….. কালো,
              বিষম কালো। তবে জ্যোৎস্না কিন্তু সমাজতান্ত্রিক সম্পত্তি। ঘেন্নাভরা আকাশ দেখেই প্রেম
              বাড়ে ভিন্ন অ্যাল্টিটিউডে। পাহারা দিতে গিয়েও কুকুরটা গোঁ গোঁ করতে ভুলে যায়। অন্ধকারের
              মাঝে রাস্তার আলোয় ওর গায়ের গোলাপি রঙ টা স্পষ্ট দেখা যায়। রাত বাড়ে, জেমিনিতে
              পোলাক্স আর ক্যাস্টরের বিয়ে হয়, ধূমকেতু গুরুদক্ষিণা দেয় বৃহস্পতির ঝড়ে। কিন্তু তা দেখার
              আর জো কোথায়। মাঝে মাঝে পূর্ণিমার ফানুশগুলা ত্যাক্ত হয়ে ক্ষুদ্রকায় নক্ষত্র গুলাকে নকল
              করে। উৎসবের দিনে দালানের ছাদের উদ্গীরণে চাঁদের আলো ফিকে হয়ে যায়।<br /><br />

              টেলিফোন লাইনের তারে একটা সাদা পেটওয়ালা ঘুঘু আটকায়। তার চোখ নাই, ডানার
              পালকগুলোর অর্ধেকটার বেশী কাটা। পায়ে একটা চিঠি বাধা। অনেক পুরোনো চিঠি, রক্ত,
              বুটের কাদা আর গানপাউডারের দাগে আদ্রতা হারানো। এযে এক প্রকান্ড জট, চিঠিটাও যে
              বড়োই ভঙ্গুর। ফিরে এসো মেঘনাদ। তোমার বুটক্যাম্পের সৈনিকেরা দলচ্যুত, ম্যামনের
              কামড়ে বিচ্ছিন্ন স্বজনপ্রীতি ও সাম্প্রদায়িকতা থেকে। তোমার আশ্রিত সাবজেক্টেরা প্রমত্ত,
              ঠিক তাদের মতো যাদের তুমি ভয় পেতে। তোমার চিরন্তন শিখা একলা জ্বলে, বেজায়
              পুতিবাষ্পে। তোমাদের বুকের ভেতর যারা ভয়ানক কৃষ্ণপক্ষ দিয়েছিলো সেঁটে, তাদের
              অভিশাপ দেওয়া কবি হারিয়ে গেছে। তোমার দুর্বার জনপদ পরাক্রমহীন ভেঙে পড়ে
              ভেতর থেকে। আমি দেখেছি মেঘনাদ! স্বাধীনতা স্তম্ভে বসে তুমি আফসোস করছো।
              ইসসস! চিঠিটা বোধহয় পৌঁছুলো না।<br /><br />

              আউটডোর রাস্তায় বেলা বোধহয় গোটা তিনেক (অবশ্যই কিছু ব্যতিক্রম সহ)। সকাল বেলার
              সমাগম, প্রাক সন্ধ্যের প্রত্যাবর্তন ও ঘটনাবহুল রাতের ম্যাস ট্রাফিক। তিন পা ওয়ালা মানুষগুলো
              বেঞ্চে বসে বাকর-খানি চেবায় আর ইঞ্জিনের মতো বাষ্প ছাড়ে। দৌড়ে রাস্তা পার হয় নবীন এক
              মার্লিনের ঝাঁক। ওরা ভাবে আর পড়বে না, কারও হাতটাও ধরবে না। কোলের বাচ্চা দেখে ঈর্ষা
              লাগলে ঘাড় থেকে কাগজ পেঁচানো ফুল ফেলে দিয়ে ময়দার টুকরা মুখে দিয়ে আবেগ সামলায়।
              বন্ধুর রাস্তায় ওভারওয়েট ধাতব যান কাপে, ডোবায় চাকা পড়লে পানি উপচে গিয়ে অন্য ডোবায়
              পড়ে। এই ডোবা ভরে যায় তখন, যখন দক্ষিণের মেঘ আগস্টের ঘ্রান বয়ে আনে। প্রায় সব ছাতা
              ওপর থেকে একই রকম লাগে। খালি মিনারগুলা বড় আর টাইলসে মোড়া। আসি ভিড়ের কথা নিয়ে।
              দৃষ্টির ব্যবধানে যানজট মিশে অম্বল হয়ে যায়। একই উচ্চতার এতগুলো মানুষ, শুধু যদি তোমরা
              তোমাদের পাটকেল আর কবচ ফেলে দিতে পারতে। এতো হায়ারআর্কির জ্বালায় মানুষ বাঁচবে কি
              নিয়ে? গাড়ির উইন্ডশীল্ডগুলা বিকালের রোশনাইটাকে ঘপাৎ করে খেয়ে ফেললো।<br /><br />

              এই শহর অলস নিজেকে ব্যাখ্যা করতেই হাপিয়ে যায়। যেন হিসেবের যৌক্তিকতা পালনে
              মৃতপ্রায়। যন্ত্র চলে না অভ্যাসের বাইরে। বাদামি আলোকপ্রজাপতির এক ইঞ্চি পাশে কদম
              ফেললেও তা উড়ে যেতে চায় না। সতর্কতায় পাকা হিসেব বৈকি। উষ্ণ বাতাসে ঘুড়ি উড়ে
              অনেক উঁচুতে যায় আবার নীচে পড়ে যায়, তুলতে আসে না কেউ। যে পায় সেও উড়িয়ে
              দেখে না। বাসায় বাসায় মার্জারিনে ডোবা মানুষ, তারা প্রত্যেকে যেনো একেকটা সিসিফাস।
              তারা রম্যে হাসে, স্বীকৃতিতে পুলকিত হয়, বিশ্বাস দিয়ে গহ্বর ভরে আর বিগোট্রিতে মূর্ছা যায়।
              সস্তা ক্রোধে মাথা দাবি করে স্বর্গের খাতায় নাম লিখে ফেলে। কল্যাণী সমাজে সংস্কৃতি
              ও কলার বেজায় কদর তবে বাচ্যের অভাব। আর কতই বা থাকবে? হুঙ্কার দিয়ে কথা
              বলতে বলতে নিজের ভাষাই তো ভিনদেশি মনে হয়। মা বলে, "নাহ এভাবে পড়ল হবে
              না আরো জোরে শব্দ করে পড়ো।"<br /><br />

              সে এক বিশাল ৱ্যালি আর লাখখানেক একমুখী রাস্তার ইতিহাস। আল্পনায় লেখা গদ্যকাব্য
              পায়ে পায়ে শহর ছেয়ে যায়। একেকটা কৃষ্ণচূড়া চারদিকে ক্লোরোফিলের গার্ডিয়ানদের মাঝটায়
              ঘাঁটি গাড়ে। উত্তাল ৱ্যালি লাল সাদা ট্রয়ের ঘোড়া কাধে আকাশপানে নিনাদ করে। উত্তরপূর্বের
              বেনিয়াবাজার জমজমাট, মহল আর ইমারতে খয়েরি রঙ ধরে। সারী বেঁধে লোকে তকদীর
              বয়ে নিয়ে যায় আর উদ্বেগ নিয়ে ফেরত আসে। থোকায় থোকায় শঙ্খ বাজে আগুন জ্বলে জঙ্গলে,
              থাকবে কি আর এমন বাহার বসন্তের বিদায় হলে? মৌসুম তো চলে যায়, দুর্গা ডুবে যায়
              সরস্বতী কাদে, গণেশ আর খাবার পায়না গোটা বছর জুড়ে। জুটি করে মনকাড়া মানুষ ঘুরতে
              দেখা যায় তবে রাস্তার ভিড়ে হারিয়ে যায় পথিমধ্যে। আইবিস আর কাকের মাঝে বিকাল বেলায়
              ভুবনচিল দেখা যায়। সলিনয়েড পথে ঘুরতে ঘুরতে তিনকোনা নিউমার্কেট দেখে আগে আগে বাসায়
              ফিরে আসে। কারন একটু পরেই আকাশ অন্ধকার হয়ে মাটিতে আলো জ্বললে আর সাহসে কুলাবে
              না। ডানা ভারী হয়ে যাবে।<br /><br />

              একটা কাটখোট্টা জ্যামিতিকভাবে বিকৃত হাউসিং এর রাস্তা। একটা খয়েরি পাঁচিল আর তাতে ফুটো
              দরজার খোপটায় ডিস্টেম্পার রঙ করা গ্রিল। গ্রিলের পাশে একটা ভাঙা অ্যাকুয়েরিয়াম, বিক্রি
              করা যায়না বলে বেকার পড়ে আছে। কিন্তু তাতে কি? রাতের বেলা ঠিকই মাছ দেখা যায়।
              সারাদিন ফড়ফড় করে পালিয়ে যায় আর রাতে বেলা ভয় পেয়ে আবার ফেরত আসে কাঁচের
              প্যাগোডায়। আরে ভয় কিসের? রাতে ঝলমল করে তো অ্যাকুয়েরিয়াম। আর মাছ গুলো সেই
              আলোয় চোখ ওয়ালা ডেকোরেশন হয়ে যায়। মাছগুলি না বড্ডো মেয়েমানুষের মতো আঁশ দিয়ে
              মোড়া আর রাতকানা।<br /><br />

              রাতে ঘুমানোর আগে আগে ঘোর দেখি, সূর্যমুখীর বাগানে দাঁড়িয়ে সূর্যগ্রহণ দেখার ঘোর।
              স্বপ্ন না হ্যালুসিনেশন নিশ্চিত বলতে পারি না। কাক-পক্ষী মাকড়শা টিকটিকি শুধায়, "তবুও
              তুমি এখানে আবেদন আশা করো?" এখানে সময় প্রাচীন হতে পারেনি, ছত্রভঙ্গ হতে পারেনি
              গলাকাটা ইতিহাস। আলাদা ভাবে বিশ্বাস করেনি মানুষ নগরী স্পিরিটে। ছিঃ আমি তো নিজেও
              করতে পারিনি। তবে এখানের বাতাবরণে না, একটা বাংলাদেশের গন্ধ আছে। হাজার কিলো
              হাতড়ে বেড়ালে যেমন, তেমনটা না। যেনো একটা মোচড়ানো ঠেসে আটকানো বাংলাদেশ।
              চিৎকার করা বাংলাদেশ, লক্ষ মানুষের অনেক দিনের পরিশ্রমে গড়া দুঃস্থ বাংলাদেশ। বুড়িগঙ্গার
              কসম কেটে বলছি আমাকে এখনও অবাক করে গগণতরীর শহর।<br />
            </p>
          </div>
          <div class="commentbox">
            <form class="ui reply form">
              <div class="field">
                <textarea rows="3.5"></textarea>
              </div>
              <div class="ui blue labeled submit icon button">
                <i class="icon edit"></i> Comment
              </div>
            </form>
          </div>
        </div>
      </div>
    </div>
    <footer>
      <p>
        <b>&copy Copywrong -2021 by Anirban. No Rights Reserved :v</b>
      </p>
    </footer>
  </body>
</html>
